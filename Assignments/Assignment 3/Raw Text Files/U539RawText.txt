
12 febbraio 2018 - Milano
Boston si era preparata tutti gli ingredienti per una bella giornata di festa. Omaggio a Paul Pierce, il più grande eroe Celtics del terzo millennio, col suo numero 34 inserito accanto alle leggende sul soffitto del TD Garden, Una parata di simboli verdi (Doc Rivers, Kevin Garnett e Rajon Rondo) venuti a festeggiarlo. Una squadra prima a Est pronta a regalargli una vittoria sul campo, come promesso nel prepartita da coach Stevens. Ci ha pensato LeBron James, il rivale più grande della storia recente Celtics, a rovinare tutto: con uno show dei suoi (24 punti, 8 rimbalzi e 10 assist in tre quarti) ha trascinato i Cavs ad un nettissimo 121-99 con cui non solo ha rovinato la festa di Boston, ma ha anche istillato il dubbio che la Cleveland post rivoluzione sia di nuovo la squadra da battere a Est.
Nba, Cleveland Cavaliers, LeBron: "Che coppia con George Hill!"
I NUOVI CAVS — Certo, serviranno altri esami (a cominciare da martedì a Oklahoma City) per capire quanto valgono adesso i Cavs, ma la prima della nuova corte di King James è stata un successo. LeBron ha accanto tanti Robin pronti ad esaltare il loro Batman, come ha detto George Hill (l’unico dei nuovi a partire in quintetto). I nuovi Cavs sono una squadra con tanta energia da mettere a disposizione di James, che gestisce il gioco a piacimento dosando giocate con gli altri che gli gravitano attorno, pronti a raccogliere i suoi passaggi illuminanti quando la difesa collassa inevitabilmente su di lui. Il migliore dei nuovi è stato Clarkson (17 punti e 7/11 dal campo), ma anche Hill, Hood e Nance si sono fatti notare. La notizia migliore per Cleveland viene dalla difesa, che non gioca affatto come la seconda peggiore dell’intera Association. Se i Celtics hanno sparato a salve (41,8% dal campo fin quanto è contato), il merito è anche dell’aggressività che ci hanno messo i Cavs vicino al proprio canestro.
BOSTON SPENTA — I Celtics non hanno mantenuto la promessa fatta a Pierce, cadendo male (è il 2° k.o. nelle ultime 3 gare) contro quella che resta la rivale più pericolosa per vincere l’Est e andare alle Finals. Boston assomiglia in modo inquietante in quella che venerdì ha perso a casa di Indiana: movimento di palla fine a se stesso, incapacità di trovare un’alternativa offensiva a Irving quando Kyrie si spenge (16 dei suoi 18 punti prima del riposo). E poco attenta persino in difesa, l’arma più importante del successo Celtics di questa prima parte di stagione. E’ mancato il giocatore che svegliasse Boston (di solito è Smart, che però tornerà solo tra 10 giorni) dal torpore in cui è caduta quando l’attacco si è spento: Rozier, il migliore dei suoi, si è svegliato troppo tardi.
LA PARTITA — Il TD Garden è concentrato sui festeggiamenti per Paul Pierce e quasi non si accorge che dopo 6’54” di un primo quarto vivace il nemico pubblico numero uno si ferma. LeBron esce per una distorsione alla caviglia destra, e mentre i compagni rispondono colpo su colpo ai Celtics, King James si fa risistemare. Quando rientra, a 8’58” dall’intervallo, dà ai Cavs la spinta per scappare: con 13 punti nel periodo, mentre i Celtics balbettano 0/8 da fuori nonostante Irving, King James lancia Cleveland fino al 64-52 dell’intervallo. Poi continua a dominare anche nella ripresa, mentre Boston fatica in attacco, soprattutto da fuori (4/20 nei due periodi centrali). Cleveland dilaga nel finale di 3° quarto: Clarkson prima sfonda i 20 punti di vantaggio con la tripla dell’87-67 a 3’09” dalla sirena, poi inchioda il 95-69 con 1’24” da giocare. Il resto è una lunga attesa per la cerimonia di Pierce, invocato addirittura in campo quando il pubblico nel 4° periodo ha perso le speranze.
Boston: Rozier 21 (3/7, 3/7, 6/7 tl), Irving 18 (6/7 da due, 1/7 da tre, 3/4 tiri liberi), Morris 17. Rimbalzi: Rozier 9. Assist: Horford 6
Cleveland: James 24 (7/15, 2/5, 4/7 tl), Clarkson 17, Hood 15, Smith 15. Rimbalzi: James 8. Assist: James 10

