Lebron sbanca Boston, Harden passeggia con Dallas
© EPA
I nuovi Cavaliers passano con estrema autorità sul parquet dei Celtics, senza freni la corsa dei Rockets di Mike D'Antoni.
 
lunedì 12 febbraio 2018 09:20
ROMA - I nuovi Cavaliers, stravolti negli ultimi giorni di mercato, travolgono Boston (121-99) dando un segnale molto importante rispetto alle gerarchie della Eastern Conference. Nella notte di Paul Pierce, la cui maglia 34 viene ritirata al Garden, LeBron James sfiora la tripla doppia (24 punti, 8 rimbalzi e 10 assist in 28 minuti) e ispira il 33-20 col quale ospiti scappano a fine primo tempo. Per Lue ci sono altri sei uomini in doppia cifra con Hill (12) e Hood (15) già protagonisti. Irving inizia bene (18) ma si spegne col passare dei minuti e Boston allora si deve arrendere, solo 6 vittorie nelle ultime 10 per i Celtics.
 
ROCKETS SENZA FRENI - Ottava vittoria consecutiva dei Rockets che si sbarazzano senza fatica dei Mavericks, ora all’ottava sconfitta nelle ultime dieci. Houston la vince facile con Harden (27 punti e 6 rimbalzi), Paul (25 punti, 9 assist e 3 recuperi) e Capela (doppia doppia da 16 e 11). Dallas è senza Nowitzki e Barea e ci prova con Ferrell (20) e Smith (16+11 assist) ma non basta contro questi Rockets. I Knicks senza Porzingis si sono arresi, sesta sconfitta consecutiva quella rimediata con i Pacers (121-113). Indiana porta sei uomini in doppia cifra guidata da Oladipo (30 punti, 9 rimbalzi) e Young (18+11), New York prova a rispondere con Beasley (16 punti e 13 rimbalzi) ma non ha più energie. Comoda vittoria per i Thunder che nonostante le assenze di Westbrook e Anthony domano Memphis 110-92 chiudendo il primo periodo sul 35-18 grazie a un Paul George da 33 punti e 8 assist. I Grizzlies sono osceni in difesa, in attacco provano a rispondere con Marc Gasol (18 punti e 6 rimbalzi) in una serata in cui non c’è niente da salvare.
Articoli correlati

